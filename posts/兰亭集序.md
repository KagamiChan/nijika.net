---
title: 蘭亭集序
date: 335-03-01
---

永和九年嵗在癸丑暮春之初㑹于㑹稽山陰之蘭亭脩稧事也羣賢畢至少長咸集此地有崇山峻領茂林脩竹又有清流激湍暎帶左右引以為流觴曲水列坐其次雖無絲竹管弦之盛一觴一詠亦足以暢叙幽情是日也天朗氣清恵風和暢仰觀宇宙之大俯察品頪之盛㪽以遊目騁懐足以極視聴之娛信可樂也夫人之相與俯仰一世或取諸懐抱悟言一室之内或因寄㪽託放浪形骸之外雖趣舍萬殊静躁不同當其欣扵㪽遇蹔得扵己怏然自足不知老之将至及其㪽之既倦情随事遷感慨係之矣向之所欣俯仰之間以為陳迹猶不能不以之興懐況脩短随化終期於盡古人云死生亦大矣豈不痛哉每攬昔人興感之由若合一契未嘗不臨文嗟悼不能喻之於懐固知一死生為虛誕齊彭殤為妄作後之視今亦由今之視昔悲夫故列敘時人録其所述雖世殊事異㪽以興懐其致一也後之揽者亦将有感扵斯文
